ከአመታት በፊት ማለት በ2013 ጆርጂያ ውስጥ አንድ የእግር ኳስ አካዳሚ ተከፍቶ ነበር ። እና ይህንን አካዳሚ በክብር እንግድነት እንዲመርቅ የተጠራው ደግሞ  የጥረትና ፡ የስኬት ተምሳሌት የሆነው የእግር ኳስ ኮከብ ክርስቲያኖ ሮናልዶ ነው  ።
....
ሮናልዶ በዚህ የእግርኳስ አካዳሚ ከተገኘ በኋላ ፡ በዛ ለመሰልጠን ከተመረጡ ታዳጊዎች ጋር ፎቶ ተነሳ ። 
 ከነዚህ ታዳጊዎች መሀከል ደግሞ  Khvicha Kvaratskhelia የሚባል ወጣት ይገኝበት ነበር  ።
...
ይህ ወጣት ሮናልዶን  እያየ ፡ እሱን  መሆን እየተመኘ  አደገ ፡ ከዛም ሮናልዶ ኳስ ሳያቆም አግኝቼ አብሬው ብጫወት የሚለው ነገር የዘወትር ህልሙ መሆን ጀመረ ።
......
ከአመታት በኋላ በዛሬው ምሽት ህልሙ ተሳክቶለት .... ከሚያደንቀው ሮናልዶ ጋር ፡ ያ የሚሰለጥኑበትን አካዳሚ መጥቶ ከመረቀላቸው ሮል ሞዴሉ ጋር እጅ ለእጅ ተጨባብጠው አብሮት ተጫወተ  ። ለሀገሩ ጆርጂያም ግብ አስቆጠረ  ።
 ጨዋታው ሲጠናቀቅም፡  ክርስቲያኖ ሮናልዶ ማልያውን አውልቆ ሰጠው ።[በ ዋሲሁን ተስፋዬ]

የትንሿ ሀገር ጆርጂያ የማይረሳው ምሽት!

በዘንድሮው የአውሮፓ ዋንጫ ከተሳተፉ 24 አገራት መካከል በውድድሩ ታሪክ የመጀመሪያ ተሳትፎዋን እያደረገች የምትገኘው ብቸኛ አገር ጆርጂያ ፖርቹጋልን በማሸነፍ የአለምን ቀልብ የሳበች ሲሆን በውድድሩም የጆርጂያው ተጨዋች ጆርጄስ ሚካውታድዛ ከፍተኛ ጎል አስቆጣሪ ሆኗል፡፡ 

ለአውሮፓ ዋንጫ ማጣሪያ ከሚያከናውኑት 55 የአውሮፓ ሀገራት መካከል አንዷ የሆነችው ጆርጂያ በማጣሪያ ውርድድሩ ግሪክን በመለያ ምት በማሸነፍ በታሪኳ ለመጀመሪያ ግዜ ለጀርመን የአውሮፓ ዋንጫ ውድድር መድረሷ ይታወሳል፡፡ 

ከሚወዳደሩት 24 የአውሮፓ ሀገራት መካከል ጥሎማለፉን ለማለፍ ብዙም ትኩረት ያልተሰጣት ጆርጂያ የውድድሩን ተጠባቂ ሀገር ፖርቹጋልን 2ለ0 በማሸነፍ የአለምን ትኩረት ስባለች፡፡ 

ውጤቱን ተከትሎ በአውሮፓ ዋንጫ ለመጀመሪያ ጊዜ ተሳትፎ እያደረገች የምትገኘው ጆርጂያ 4 ነጥብ ይዛ በምርጥ ሶስተኛነት ጥሎ ማለፉን ተቀላቅላለች። 

ከዚህም በላይ ሌላ ትኩረት የሳበው ጉዳይ በፈረንሳይ ሁለተኛ ዲቪዚዮን ለሚገኘው ሜትዝ የሚጫወተው የ23 ዓመት አጥቂ ሚካውታድዛ ጆርጂያ ከተርኪዬ፣ ከቼክ ሪፐብሊክና ከፖርቹጋል ባደረጋቻቸው ጨዋታዎች ሶስት ግቦችን በማስቆጠር የከፍተኛ ግብ አስቆጣሪነት እየመራ ይገኛል። 
በተለይም ሚካውታድዛ ትናንት በምድብ 6 ጆርጂያ ፖርቹጋልን ባልተጠበቀ ሁኔታ 2 ለ 0 ስታሸንፍ የድሉ ማረጋገጫ የሆነችውን ሁለተኛውን ግብ በፍጹም ቅጣት ምት በማስቆጠር የአገሩ ጀግና ሆኗል። 

የአጥቂ መስመር ተሰላፊው በጆርጂያ የመጀመሪያ የአውሮፓ ዋንጫ ተሳትፎ ታሪክ ሰሪ ተጫዋች በሚል እየተወደሰ ሲሆን በውድድሩ እያሳየ ባለው ብቃት በአውሮፓ ትላልቅ ክለቦች አይን መግባቱ አይቀሬ ይመስላል።